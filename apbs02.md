<?xml version="1.0" encoding="UTF-8" standalone="no"?>

<html xmlns="http://www.w3.org/1999/xhtml"><head><meta name="generator" content="DocBook XSL Stylesheets V1.76.1"/></head><body><div class="section" title="B2. Az algoritmusok leírása pszeudokóddal"><div class="titlepage"><div><div><h1 class="title"><a id="id806132"/>B2. Az algoritmusok leírása pszeudokóddal</h1></div></div></div><p>A könyvünkben több mint 80 algoritmust definiáltunk részletesen. Ahelyett hogy egy programozási nyelvet választottuk volna (és ahelyett, hogy azt kockáztattuk volna, hogy a nyelvet nem ismerő olvasó elveszti a fonalat), úgy döntöttünk, hogy pszeudokóddal írjuk le az algoritmusokat. Ezek legtöbbje érthető lesz azoknak, akik Javát, C++-t, Lispet vagy hasonló nyelveket használnak. Helyenként azonban matematikai formulákat, illetve mindennapi nyelvet használunk olyan részek leírásához, amelyek máskülönben nehezebben lennének olvashatók. Néhány egyéni vonásról is szót kell ejtenünk.</p><p><span class="strong"><strong>Statikus változók. </strong></span>A <span class="strong"><strong>static</strong></span> kulcsszót egy olyan változó megjelölésére használjuk, amely kezdeti – vagy a rákövetkező értékadásból adódó – értékét a függvény első hívásánál kapja meg, és megtartja a függvény minden azt követő hívásánál. A statikus változó tehát hasonlít egy globális változóra abban, hogy a függvény egyedi hívását túléli, értéke azonban csak a függvényen belül férhető hozzá. A könyv ágensprogramjai statikus változókat „memória” létesítésére használnak. A statikus változókat kezelő programok „objektumként” implementálhatók olyan objektumorientált nyelvekben, mint a Java vagy a Smalltalk. A funkcionális nyelvekben az implementálásuk könnyen oldható meg a lambda-kifejezés végrehajtásával egy olyan környezeten belül, amelyben a szükséges változót definiáltuk.</p><p><span class="strong"><strong>Függvények mint értékek. </strong></span>A függvények és eljárások jelölésére nagybetűs neveket, a változók jelölésére pedig kis-, dőlt betűs neveket használunk. Egy függvényhívás legtöbb esetben tehát <code class="code">FN</code>(<span class="emphasis"><em>x</em></span>) képet nyújt. Megengedjük azonban, hogy egy változó függvényértéket is felvehessen. Ha az <span class="emphasis"><em>f</em></span> értéke például a négyzetgyökfüggvény, akkor az <span class="emphasis"><em>f </em></span>(9) által visszaadott érték a 3.</p><p><span class="strong"><strong>A tömbök 1-től kezdődnek. </strong></span>Ha másképpen nincs specifikálva, egy tömb első indexe mindig 1, ahogy ez a matematikában szokás, és nem 0, mint a Javában vagy a C-ben.</p><p><span class="strong"><strong>A beljebb szedett bekezdés fontos. </strong></span>A beljebb szedett bekezdést a hurok vagy a feltételes kifejezés hatáskörének megjelölésére használjuk, mint például a Python nyelvben, ellentétben a Javával és a C++-szal (ahol a zárójelezés használatos), illetve a Pascallal és a Visual Basickel (ahol egy <span class="strong"><strong>end</strong></span> használatos).</p></div></body></html>
