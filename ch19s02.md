<?xml version="1.0" encoding="UTF-8" standalone="no"?>

<html xmlns="http://www.w3.org/1999/xhtml"><head><meta name="generator" content="DocBook XSL Stylesheets V1.76.1"/></head><body><div class="section" title="A tudás szerepe a tanulásban"><div class="titlepage"><div><div><h1 class="title"><a id="id730844"/>A tudás szerepe a tanulásban</h1></div></div></div><p>Az előbbi részben az induktív tanulás egyszerű sémájával foglalkoztunk. Ahhoz, hogy a háttértudás szerepét megérthessük, beszélnünk kell a hipotézisek, a példaleírások és a besorolások közötti kapcsolatról. Jelölje a <span class="emphasis"><em>Leírások</em></span> az összes példaleírás konjunkcióját és a <span class="emphasis"><em>Besorolások</em></span> a példabesorolások konjunkcióját. A „megfigyelést megmagyarázó” <span class="emphasis"><em>Hipotézis-</em></span>nek akkor a következő tulajdonsággal kell rendelkeznie (emlékezzünk, hogy a ⊨ jelentése a „logikailag maga után vonz”):</p><p><code class="code"><em><span class="remark">Hipotézis</span></em> ∧ <em><span class="remark">Leírások</span></em> ⊨ <em><span class="remark">Besorolások		</span></em>			(19.3)</code></p><p>Az ilyen kapcsolatot, ahol a <span class="emphasis"><em>Hipotézis</em></span> az „ismeretlen”, <span class="strong"><strong>vonzatkényszer</strong></span>nek (<span class="strong"><strong>entailment constraint</strong></span>) nevezzük. Ennek a kényszernek a megoldása a tiszta induktív tanulás, amikor a <span class="emphasis"><em>Hipotézis</em></span>-t valamilyen előre definiált hipotézistérből vesszük. Ha például a döntési fát logikai formulának tekintjük (lásd <a class="xref" href="ch19.md#ID_783_oldal">„Példák és hipotézisek”</a> részben (19.1) képlet), akkor egy döntési fa, amely az összes példával konzisztens, kielégíti a (19.3) képletet. Természetesen abban az esetben, ha a hipotézisek logikai formáját semmiben <span class="emphasis"><em>nem</em></span> korlátozzuk, a <span class="emphasis"><em>Hipotézis</em></span> = <span class="emphasis"><em>Besorolások </em></span>szintén teljesíti a kényszert. Általában az Ockham borotvája elve azt sugallja, hogy <span class="emphasis"><em>kis</em></span> konzisztens hipotéziseket kellene előnyben részesíteni, valami jobbat kell tehát kitalálnunk annál, minthogy csupán a példákat memorizáljuk.</p><div class="important" title="Fontos" style="margin-left: 0.5in; margin-right: 0.5in;"><h3 class="title">Fontos</h3><p class="Tartalom3">Az induktív tanulás ezen egyszerű képe az 1980-as évek elejéig uralkodott. A korszerű megközelítés az, hogy olyan ágenseket tervezünk, amelyek <span class="emphasis"><em>már tudnak valamit, </em></span>és amelyek igyekeznek, hogy még többet tudjanak. Lehet, hogy ez nem tűnik félelmetesen mély gondolatnak, azonban igen nagy különbséget jelent, ha az ágensek tervezését tekintjük. Sőt az is lehet, hogy ez a megközelítés valamilyen mértékben hozzájárul annak megértéséhez, hogy a tudomány maga hogyan működik. Az általános séma a 19.6. ábrán látható.</p></div><div class="figure"><a id="id730920"/><p class="title"><strong>19.6. ábra - A kumulatív tanulási folyamat felhasználja és idővel folyamatosan bővíti a háttértudás készletét</strong></p><div class="figure-contents"><div class="mediaobject"><img src="kepek/19-06.png" alt="A kumulatív tanulási folyamat felhasználja és idővel folyamatosan bővíti a háttértudás készletét"/></div></div></div><p class="Tartalom3">Amennyiben egy háttértudást felhasználó autonóm tanuló ágenst szeretnénk felépíteni, az ágensnek legelőször valamilyen módszerrel meg kell szereznie a háttértudást, hogy utána azt az új tanulási epizódokban felhasználhassa. E módszernek önmagában is egy tanulási folyamatnak kell lennie. Az ágens életútját így <span class="emphasis"><em>kumulatív</em></span> vagy <span class="emphasis"><em>inkrementális</em></span> fejlődés jellemzi. Az ágens feltételezhetően a semmiből kezdhet, egy jó kis induktív program mintájára. Ha egyszer azonban evett már a Tudás Fájából, többé ilyen naiv spekulációra nem adhatja a fejét, és a háttértudást a minél hatásosabb tanulásra kell fordítania. A kérdés most az, hogyan tudjuk ezt megvalósítani.</p><div class="section" title="Néhány egyszerű példa"><div class="titlepage"><div><div><h2 class="title"><a id="id732602"/>Néhány egyszerű példa</h2></div></div></div><p>Nézzünk néhány „józan ész” példát a háttértudás felhasználásával történő tanulásra. Sok, a következtetésen alapuló, látszólag racionális viselkedésről ki fog derülni, hogy ha a megfigyeléseket is figyelembe kell venni, nyilvánvaló lesz, hogy az ágens nem a tiszta indukció egyszerű elvét követi.</p><div class="itemizedlist"><ul class="itemizedlist"><li class="listitem"><p>Néha az általános konklúziót már egyetlenegy megfigyelés alapján megfogalmazhatjuk. Gary Larson egy karikatúrájában Zog, a szemüveges ősember egy fanyárs végére tűzött gyíkot süt a tűz felett. Kevésbé intelligens barlangtársainak bámulatba ejtett csoportja figyeli: ők az ennivalót a tűz felett csupasz kezükben tartják. Ez a megvilágosító tapasztalat elegendő, hogy a csoport tagjai a fájdalommentes főzés elvét elsajátítsák.</p></li><li class="listitem"><p>Vagy vegyük például a Brazíliába érkező utazó esetét, amikor is az első brazil bennszülöttel találkozik. Hallván, hogy az portugálul beszél, utazónk egyből megállapítja, hogy Brazíliában mindenki beszél portugálul, felfedezvén azonban, hogy a bennszülöttet Fernandónak hívják, ezt a felfedezését az összes brazil férfira egyáltalán nem terjeszti ki. Hasonló esetek a tudományra is jellemzők. Amikor például egy kezdő fizikushallgató egy adott hőmérsékletű rézmintának a sűrűségét és az elektromos vezetőképességét méri, a mérési eredményeket magabiztosan általánosítja a réz minden lehetséges darabkájára. Ha azonban a minta tömegét méri, meg sem fordul a fejében, hogy más rézdarabkáknak is ez lenne a tömege. Ez az általánosító feltevés viszont egészen értelmes lenne, ha például az amerikai 1 centes érmékről lenne szó.</p></li><li class="listitem"><p>Végül vegyük egy gyógykezelésben járatlan, diagnosztikai szempontból azonban képzett orvostanhallgató esetét, aki egy páciens és egy szakértő belgyógyász konzultációját figyeli. Egy sor kérdés és felelet után a szakértő egy bizonyos antibiotikumos gyógykezelést ír elő a páciens részére. A hallgatónk azt az általános szabályt fogalmazza meg, hogy ez a konkrét antibiotikum hatásos erre a konkrét típusú fertőzésre.</p></li></ul></div><div class="important" title="Fontos" style="margin-left: 0.5in; margin-right: 0.5in;"><h3 class="title">Fontos</h3><p>Ezek mind olyan esetek, amikor <span class="emphasis"><em>a háttértudás felhasználása sokkal gyorsabb tanulást tesz lehetővé ahhoz képest, mint amit a tisztán induktív programtól el lehetne várni</em></span>.</p></div></div><div class="section" title="Néhány általános séma"><div class="titlepage"><div><div><h2 class="title"><a id="id732630"/>Néhány általános séma</h2></div></div></div><p>Az előző példákban azért fordulunk a háttértudáshoz, hogy a megválasztott általánosítást megpróbáljuk igazolni. Most azt nézzük meg, mik azok a vonzatkényszerek, amelyek ott rejtőznek. A kényszerek a <span class="emphasis"><em>Hipotézis</em></span>-en, a megfigyelt <span class="emphasis"><em>Leírások</em></span>-on és a <span class="emphasis"><em>Besorolások</em></span>-on kívül a <span class="emphasis"><em>Háttértudás</em></span>-ra is kiterjednek.</p><p>A gyíksütés esetén az ősemberek úgy általánosítottak, hogy <span class="emphasis"><em>megmagyarázták</em></span> a nyárs sikerét: a nyárs megtartja a gyíkot a tűz felett, miközben a kéz sértetlen marad. Ebből a magyarázatból azt az általános szabályt vonhatják le, hogy egy hosszú, merev, hegyes objektum alkalmas a kis, puha testű, ehető dolgok sütéséhez. Az ilyen általánosító folyamatot <span class="strong"><strong>magyarázatalapú tanulás</strong></span>nak vagy <span class="strong"><strong>MAT</strong></span>-nak (<span class="strong"><strong>explanation-based lear</strong></span><span class="strong"><strong>ning</strong></span>, <span class="strong"><strong>EBL</strong></span>) nevezzük. Figyeljük meg, hogy az általános szabály az ősemberek birtokában lévő háttértudásból <span class="emphasis"><em>logikai módon következik</em></span>. A MAT által teljesített vonzatkényszerek tehát a követezők:</p><p><code class="code"><em><span class="remark">Hipotézis</span></em> ∧  <em><span class="remark">Leírások</span></em> ⊨ <em><span class="remark">Besorolások</span></em></code></p><p><code class="code"><em><span class="remark">Háttértudás</span></em> ⊨ <em><span class="remark">Hipotézis</span></em></code></p><div class="important" title="Fontos" style="margin-left: 0.5in; margin-right: 0.5in;"><h3 class="title">Fontos</h3><p>Az első kényszer a (19.3) képlettel megegyezik, azért a MAT-ot eredetileg a példákból való tanulás jobb módszerének tekintették. Azonban amiatt, hogy a háttértudásnak elegendőnek kell lennie a <span class="emphasis"><em>Hipotézis</em></span> megmagyarázásához is, ami viszont a megfigyelést magyarázza meg, <span class="emphasis"><em>a megfigyelt esetből az ágens igazából semmi tényszerűen újat nem tanul</em></span>. Az ágens a példát akár ki is <span class="emphasis"><em>következtethette</em></span> <span class="emphasis"><em>volna</em></span> az ismert tudásanyag alapján, bár elképzelhető, hogy ez elfogadhatatlan mennyiségű számítással járt volna együtt. Újabban a MAT-ot úgy tekintik, mint az egyik olyan módszert, amely elsődleges elméleteknek speciális célú tudásba való konvertálását végzi. A MAT algoritmussal a 19.3. alfejezetben foglalkozunk.</p></div><p>A Brazíliába utazónak egészen más a helyzete. Az utas szükségszerűen nem is képes megmagyarázni, hogy Fernando miért beszél úgy, ahogy beszél, amíg az idevágó pápai bullákat nem ismeri. Az általánosításra azonban képes lesz a történelemben teljesen járatlan utas is. Ebben az esetben a releváns háttértudás az, hogy minden egyes országban az emberek többsége ugyanazt a nyelvet beszéli. Azt azonban nem tételezzük fel, hogy minden brazil embert Fernandónak hívnak, mert az effajta szabályosság a nevekre nem vonatkozik. Hasonlóképpen, az elsőéves fizikushallgató is nehezen tud magyarázatot adni a réznél felfedezett vezetési és sűrűségi értékekre. Azt azonban tudja, hogy a vezetést az objektum anyaga és annak hőmérséklete határozza meg együttesen. Mindegyik esetben az <span class="emphasis"><em>a priori</em></span> <span class="emphasis"><em>Háttértudás</em></span> szerepe az, hogy a célpredikátum szempontjából <span class="strong"><strong>releváns</strong></span> tulajdonsághalmazok körülhatárolhatók legyenek. Ez a tudás <span class="emphasis"><em>megfigyelésekkel együtt</em></span> lehetővé teszi, hogy az ágens új, általános szabályt hozzon létre megfigyeléseinek megmagyarázására:</p><p><code class="code"><em><span class="remark">Hipotézis</span></em> ∧<em><span class="remark"> Leírások</span></em> ⊨ <em><span class="remark">Besorolások</span></em></code></p><p><code class="code"><em><span class="remark">Háttertudás </span></em>∧ <em><span class="remark">Leírások </span></em>∧ <em><span class="remark">Besorolások </span></em>⊨ <em><span class="remark">Hipotézis</span></em>			(19.4)</code></p><p>Ezt a fajta általánosítást <span class="strong"><strong>relevanciaalapú tanulás</strong></span>nak vagy <span class="strong"><strong>RAT</strong></span>-nak (<span class="strong"><strong>relevance-based learning</strong></span>, <span class="strong"><strong>RBL</strong></span>) nevezzük (bár ez az elnevezés még nem mondható teljesen elfogadottnak). Vegyük észre, hogy annak ellenére, hogy a RAT a megfigyelések tartalmát felhasználja, a megfigyelések és a háttértudás logikai tartalmán túlmutató hipotéziseket nem eredményez. Ez a tanulás egy <span class="emphasis"><em>deduktív</em></span> formája, és egymagában nem lehet felelős új tudásanyagnak az alapokból való létrehozásáért. </p><p>A szakértőt figyelő orvostanhallgató esetében feltételezzük, hogy a hallgató előzetes tudása elegendő ahhoz, hogy a páciens <span class="emphasis"><em>D</em></span> betegségét a tünetekből megállapítsa. Ez azonban nem elegendő annak indoklására, hogy az orvos miért éppen az <span class="emphasis"><em>M</em></span> orvosságot írta fel. A hallgatónak egy másik szabályt kell javasolnia, azaz, hogy az <span class="emphasis"><em>M</em></span> orvosság a <span class="emphasis"><em>D</em></span>-vel szemben hatásos. Ezzel a szabállyal és a hallgató előzetes tudásával most már képes magyarázatot adni, hogy az orvos ebben a konkrét esetben miért az <span class="emphasis"><em>M</em></span> gyógyszert írja fel. A példát általánosíthatjuk egy vonzatkényszer megadásával:</p><p><code class="code"><em><span class="remark">Háttértudás</span></em> ∧ <em><span class="remark">Hipotézis</span></em> ∧ <em><span class="remark">Leírások </span></em>⊨ <em><span class="remark">Besorolások		   </span></em>(19.5)</code></p><div class="important" title="Fontos" style="margin-left: 0.5in; margin-right: 0.5in;"><h3 class="title">Fontos</h3><p><span class="emphasis"><em>Példák magyarázatát tehát a háttértudás és az új hipotézis együttesen adja meg</em></span>.
A tisztán induktív tanuláshoz hasonlóan a tanuló algoritmusnak a lehető legegyszerűbb és a kényszerekkel konzisztens hipotéziseket kellene előállítania. A (19.5) kényszert teljesítő algoritmusokat <span class="strong"><strong>tudásalapú induktív tanulás</strong></span>nak vagy <span class="strong"><strong>TIT</strong></span>-nek (<span class="strong"><strong>knowledgebased inductive learning</strong></span>, <span class="strong"><strong>KBIL</strong></span>) nevezzük.</p></div><p>A 19.5. alfejezetben részletesen leírt TIT algoritmusokat főleg az <span class="strong"><strong>induktív logikai programozás</strong></span>, <span class="strong"><strong>ILP</strong></span> (<span class="strong"><strong>inductive logical programming</strong></span>) területén tanulmányozták. Az előzetes tudásnak egy ILP-rendszerben két kulcsszerepe van a tanulás komplexitásának csökkentésében:</p><div class="orderedlist"><ol class="orderedlist"><li class="listitem"><p>Tekintettel arra, hogy a megfogalmazott hipotézisek mindegyikének konzisztensnek kell lennie a megfigyelésekkel és az előzetes tudással is, ténylegesen egy redukált hipotézistérrel van dolgunk, hiszen ez a hipotézistér csakis azokat az elméleteket tartalmazza, amelyek az eddig ismert dolgokkal konzisztensek.</p></li><li class="listitem"><p>Bármilyen adott megfigyeléshalmaz esetén a megfigyelések magyarázatát megadó hipotézis lényegesen redukált méretű lehet, hiszen a megfigyeléseket magyarázó új szabályok meghatározásához az előzetes tudás is rendelkezésünkre áll. Viszont minél kisebb a hipotézis, annál könnyebb azt megtalálni.</p></li></ol></div><p>Az a priori tudás befogadásán túl, az ILP-rendszerek képesek arra, hogy hipotéziseket általános elsőrendű logikában és nem a 18. fejezetben használt, korlátozott attribútumalapú nyelven fogalmazzák meg. Ez azt is jelenti, hogy az ILP-rendszerek képesek olyan környezetekben tanulni, amelyek érthetetlenek az egyszerűbb rendszerek számára.</p></div></div></body></html>
